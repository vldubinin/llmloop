ТЕОРЕТИЧНІ ВІДОМОСТІ ДО ВИКОНАННЯ КУРСОВОГО ПРОЕКТУ Процес розробки системи з використанням об'єктно-орієнтованої технології логічно можна поділити на три етапи: об'єктно-орієнтований аналіз (ООА), об'єктно-орієнтоване проектування (OOD) та об'єктноорієнтоване програмування (ОOP). На рис.1.1 схематично зображено співвідношення цих етапів із загальноприйнятими фазами життєвого циклу будь-якої системи, що створена людиною.
Проблема предметної області Задум OOA OOD Моделі предметної області OOP Програмний продукт Проектування Моделі реалізації системи Реалізація Експлуатація, утилізація Рис. 1.1. Етапи об'єктного підходу й життєвий цикл системи 3
Як видно з наведеної схеми, уточнення цілей та шляхів вирішення поставленої задачі виконується поступово від побудови моделей самої проблеми до моделей програмної системи, яка буде вирішувати цю проблему. На основі результатів ООА формуються моделі, які складають базу для об'єктно-орієнтованого проектування. В процесі OOD, в свою чергу, створюється фундамент для остаточної реалізації системи з використанням методології об'єктно-орієнтованого програмування. Зазначимо, що схема відображає лише логічне поділення процесу, й насправді зв'язки між етапами у часі значно складніші й містять численні зворотні зв'язки. Далі докладніше розглянемо кожний з означених етапів. 1.1. Об'єктно-орієнтований аналіз Об'єктно-орієнтований аналіз (object-oriented analysis) це методологія, за якої вимоги до системи сприймаються з точки зору класів та об'єктів, виявлених у предметній області. Об'єктно-орієнтований аналіз спрямовано на створення моделей реальної дійсності. Метою аналізу є описання поставленої задачі таким чином, щоб визначити необхідну поведінку майбутньої програмної системи, тобто відобразити, що має робити система. Необхідно, щоб описання було повним, послідовним і дозволяло проводити порівняння створеної моделі з дійсними умовами. В процесі об'єктно-орієнтованого аналізу навколишній світ моделюють, ідентифікуючи в ньому об'єкти і класи, які називають ключовими абстракціями, що формують словник предметної області. Наведемо основні визначення ключових понять об'єктного підходу. Об'єкт це абстрактна сутність, що має деякий стан, добре означену поведінку і унікальність. Стан об'єкта це перелік всіх властивостей цього об'єкта й поточних значень кожної з цих властивостей. Властивості об'єкта це притаманні йому або надбані ним характеристики, риси, якості або можливості, що відрізняють цей об'єкт від інших. Таким чином, при аналізі предметної області необхідно виділити об'єкти зі своїми характерними властивостями так, щоб усі об'єкти мали властивості предметної області й повністю її охоплювали. Однак об'єкти не знаходяться в якомусь статичному стані, вони, як правило, впливають на інші об'єкти або сприймають вплив. Діяльність об'єкта, яка спостерігається та перевіряється зовні, називається його поведінкою. 4
Поведінка об'єкта це сукупність дій, процедур, операцій, які виконує сам об'єкт або ініціюють інші об'єкти. В термінах об'єктного підходу такі дії називаються «передача повідомлення» або «виклик методу». Метод це елементарна операція (процедура або функція), що оперує властивостями конкретного об'єкта або іншими об'єктами. З одного боку, поведінка об'єкта визначається операціями, що виконуються з ним, та його станом. З іншого боку, стан об'єкта є сумарним результатом його поведінки. Унікальність це особливість об'єкта, яка відрізняє його від усіх інших об'єктів. Унікальність не означає відмінність за іменем або за якоюсь окремою властивістю або набором властивостей (хоч кожен об'єкт і мусить мати такі ключові властивості), вона зберігається, навіть коли змінився стан об'єкта. Натомість поняття «клас» визначає не окрему сутність, позиціоновану у часі та просторі, а лише абстракцію істотного в об'єкті або групі об'єктів. Клас це деяка множина об'єктів, які мають загальну структуру властивостей й однаковий набір методів. Таким чином, аналізуючи предметну область і поставлену в ній задачу, необхідно перш за все описати унікальні абстракції, що називаються об'єктами, а потім виділити групи «схожих» об'єктів, які формують класи. При цьому природною є ситуація, коли клас містить один-єдиний об'єкт. Для ідентифікації об'єктів і класів можна використовувати так звані підходи, що сформувались у природознавчих науках (наприклад, хімії, біології), а саме: класичну категоризацію, концептуальну кластеризацію або теорію прототипів. Практика об'єктно-орієнтованого програмування дала можливість одержати ще ряд підходів, серед яких аналіз поведінки, аналіз предметної області, аналіз варіантів, CRC-картки, а також неформальний опис і структурний аналіз. 